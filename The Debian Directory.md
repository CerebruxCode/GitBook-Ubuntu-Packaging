# Ο κατάλογος «debian»

Στην περίπτωση (την οποία θα εξετάσουμε αρχικά) που το λογισμικό έχει ήδη πακεταριστεί για το Ubuntu ή το Debian, μέσα στον αρχικό του φάκελο θα υπάρχει και ο κατάλογος «**debian**». Μέσα σε αυτόν εμπεριέχονται διάφορα **αρχεία που καθορίζουν την λειτουργία του λογισμικού στο Ubuntu**. Για παράδειγμα, αν το λογισμικό αντιμετωπίζει κάποιο *bug* το οποίο είναι σχετικό με το Ubuntu, τότε το *patch* που το διορθώνει βρίσκεται στο «**debian/patches**», για τον απλούστατο λόγο πως πρέπει να εφαρμοστεί το patch **μόνο** για το Ubuntu και όχι γενικά στο λογισμικό, αφού δεν επηρεάζει το ίδιο το λογισμικό, αλλά την λειτουργία του στο Ubuntu.

Εκεί, υπάρχουν επίσης και διάφορα άλλα *scripts* τα οποία καθορίζουν τους κανόνες της εγκατάστασης αποκλειστικά για το Ubuntu (*dpkg*), στα οποία δεν θα αναφερθούμε σε αυτό το στάδιο. Δύο, επίσης, σημαντικά αρχεία, είναι τα «**debian/rules**» και «**debian/watch**», όπου στο πρώτο καταγράφονται οδηγίες για την εγκατάσταση του λογισμικού στο Ubuntu και το δεύτερο ο σύνδεσμος upstream όπου βρίσκεται το λογισμικό. Σε πιο προχωρημένη ενότητα που θα ακολουθήσει, θα υπάρχει μία λεπτομερής ανάλυση για το αρχείο «*debian/rules*», το οποίο είναι το σημαντικότερο στη δημιουργία πακέτου για το Ubuntu από το μηδέν.

Τα αρχεία που θα μας απασχολήσουν αρχικά είναι τα «**debian/changelog**» και «**debian/control.in**», όπου στο πρώτο (**changelog**) καταγράφονται όλες οι αλλαγές που γίνονται στο λογισμικό εντός του καταλόγου «**debian**» (ουσιαστικά πρόκειται για ένα *log*), δηλαδή αφορούν αποκλειστικά τη λειτουργία του λογισμικού στο Ubuntu, ενώ το δεύτερο (**control.in**) αφορά μεταξύ άλλων σημαντικών για το πακέτο πληροφοριών την καταγραφή των **εξαρτήσεων** (*dependencies*) του λογισμικού ώστε αυτές να εγκαθίστανται σωστά όταν εγκαθιστούμε το λογισμικό. Τα δύο αυτά αρχεία, λοιπόν, θα μας απασχολήσουν, διότι θα τα επεξεργαστούμε όταν ξεκινήσουμε με την διαδικασία του packaging.

