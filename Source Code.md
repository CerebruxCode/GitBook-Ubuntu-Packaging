# Δομή ενός έργου ΕΛ/ΛΑΚ - Πηγαίος κώδικας

Προτού μπούμε αναλυτικά στις οδηγίες για το πακετάρισμα λογισμικού, πρέπει να γνωρίζουμε κάποιες βασικές πληροφορίες για την δομή ενός έργου ΕΛ/ΛΑΚ, δηλαδή κάποια βασικά στοιχεία που κάποιος βρίσκει μέσα στον αρχικό φάκελο ενός λογισμικού – έργου ΕΛ/ΛΑΚ, στοιχεία τα οποία καλό θα είναι να γνωρίζει κάποιος, εφόσον αποφασίσει να εμβαθύνει τις γνώσεις του στην διαδικασία του packaging. Τα περισσότερα αρχεία που βρίσκονται εκεί μέσα αποτελούν κώδικα, αυτό που λέμε «**πηγαίος κώδικας**» του λογισμικού, τον οποίο έχουμε την δυνατότητα να δούμε, ακριβώς επειδή το λογισμικό είναι **ΕΛ/ΛΑΚ**.

Ένα από αυτά τα αρχεία μέσα στον αρχικό φάκελο του λογισμικού είναι το «**configure.ac**». Μέσα σε αυτό το αρχείο υπάρχει μία σειρά κανονισμών που ορίζουν την εγκατάσταση του λογισμικού σε ένα σύστημα. Βλέποντας ένα *log* των αλλαγών σε αυτό το αρχείο από έκδοση σε έκδοση, ουσιαστικά μπορούμε να δούμε μία αναλυτική καταγραφή των αλλαγών στις οποίες υπόκειται το λογισμικό. Ακόμη, υπάρχουν αρχεία όπως το «**COPYING**» που αφορά την άδεια του λογισμικού, το «**AUTHORS**» στο οποίο αναγράφονται τα στοιχεία των προγραμματιστών του λογισμικού και γενικότερα διάφορα αρχεία με τα οποία εν καιρώ εξοικειώνεται ένας *packager*.

Για τις ανάγκες του οδηγού και στο συγκεκριμένο σημείο, δεν χρειάζεται να αναφερθούμε σε περισσότερα αρχεία που περιέχει ένας κατάλογος του πηγαίου κώδικα ενός ελέυθερου λογισμικού, όμως θα επεκταθουμε σε αυτά σε επόμενη ενότητα.